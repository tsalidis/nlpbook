Ζούμε σε μια εποχή που χαρακτηρίζεται από ραγδαίες αλλαγές στο περιβάλλον, στην κοινωνία και στην τεχνολογία. 
Οι φυσικές μεταβολές, οι πολεμικές συγκρούσεις και οι τεχνητές αλλαγές, συμπεριλαμβανομένου του κλίματος, καθώς και οι τεχνολογικές και κοινωνικές αλλαγές, αποτελούν ένα διαρκώς μεταβαλλόμενο και πολυσυλλεκτικό σκηνικό και μια πρόκληση για την κοινωνία.

Η στενή συνεργασία μεταξύ των επαγγελματιών, των φορέων χάραξης πολιτικής και των αρχών σε διεθνές επίπεδο, είναι αναγκαία για την έρευνα, την ανάπτυξη και την τεχνολογία στον τομέα της πολιτιστικής κληρονομιάς.

Για τον λόγο αυτό, πήραμε αυτή τη μεγάλη απόφαση, μαζί με τους σπουδαίους επιστήμονες του ΤΕΠΑΚ, του ΑΕΙ Πειραιά Τ.Τ. και του Δικτύου «ΠΕΡΡΑΙΒΙΑ», να φέρουμε κοντά την επιστημονική κοινότητα, τους φορείς της Πολιτείας και τις Οργανώσεις της Κοινωνίας των Πολιτών, για να σχεδιάσουμε το μέλλον της Ψηφιοποίησης της Πολιτιστικής μας Κληρονομιάς.

Το πρόγραμμα του μοναδικού αυτού συνεδρίου περιλαμβάνει δεκάδες εξαιρετικές προφορικές και αναρτημένες ανακοινώσεις, καθώς και επιδείξεις από τον ακαδημαϊκό χώρο και τη βιομηχανία, γεγονός που αντικατοπτρίζει το ευρύ πεδίο των εργασιών μας στον τομέα της πολιτιστικής κληρονομιάς.